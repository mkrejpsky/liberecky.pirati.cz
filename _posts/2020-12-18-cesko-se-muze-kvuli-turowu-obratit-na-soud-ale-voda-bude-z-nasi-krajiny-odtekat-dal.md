---
date: 2020-12-18
category: blog
tags: turów důl soud evropská komise škody voda
layout: post
title: Česko se může kvůli Turówu obrátit na soud, ale voda bude z naší krajiny odtékat dál
author: Václav Židek
authorId: vaclav.zidek
image: posts/2020-12-18-cesko-se-muze-kvuli-turowu-obratit-na-soud-ale-voda-bude-z-nasi-krajiny-odtekat-dal.jpg
---
K dalšímu posunu došlo v otázce problematiky polského hnědouhelného dolu Turów. Česká strana se snažila s polským protějškem dosáhnout mimosoudního řešení problémů způsobených těžbou, ale přes veškeré úsilí a pomoc od ministerstev zahraničí a zemědělství se jej dosáhnout nepodařilo. Nyní dala české straně Evropská komise za pravdu a vše směřuje k Soudnímu dvoru Evropské unie.

Česká republika podala ke komisi podnět dle článku 259 Smlouvy o fungování EU. Komise potvrdila, že pokračováním těžby Polsko skutečně porušilo evropské směrnice, jakkoliv se tak nestalo ve všech směrech, na které česká vláda stížnosti směřovala. Jedná se především o neuznání stížnosti stran odvodňování příhraniční oblasti poblíž dolu. Nyní se tedy lze obrátit na soud.

>„Vnímám to jako dobrou zprávu a těší mne, že nám dala Evropská komise za pravdu. Nyní budeme zvažovat další kroky, jak řešit kompenzace dopadů těžby v dole Turów na obyvatele a krajinu našeho regionu,“ řekl Pirát [Václav Židek](/lide/vaclav-zidek), krajský radní pro resort životního prostředí a zemědělství.

Liberecký kraj v souladu s Ministerstvem životního prostředí ČR požaduje nepokračovat v další těžební činnosti v polském hnědouhelném dolu Turów, neboť povolení k těžbě bylo platné do konce dubna 2020 a jeho prodloužení bylo učiněno v rozporu s unijním právem. Kraj žádá o ukončení porušování evropských směrnic a kompenzaci škod.

Jedním z opatření, které částečně vyvažuje škody vzniklé na vodách a které požaduje kraj společně s ministerstvem, je vybudování náhradního zdroje pro zásobování pitnou vodu společně se systémem likvidace odpadních vod. Takové opatření by zajistilo dodávky pitné vody zejména pro obyvatele obce Uhelná a dalších příhraničních oblastech. O navrácení vody do krajiny by se pak měla pokusit podzemní protifiltrační stěna.

Odkazy:

[Peksa: Lidé mají naději na konec těžby v Turówě. Evropská komise vyslyšela naše naléhání](https://www.pirati.cz/tiskove-zpravy/evropska-komise-vyslysela-nalehani-nadeje-na-konec-tezby-v-turowe.html)<br/>
[Podporujeme požadavek kompenzace vzniklých nákladů v souvislosti s ilegální těžbou v dole Turów](/aktuality/podporujeme-pozadavek-kompenzace-vzniklych-nakladu-v-souvislosti-s-ilegalni-tezbou-v-dole-turow.html)<br/>
[Piráti svědky nezákonného rozšíření dolu Turów, celá kauza stojí před Evropskou komisí](/aktuality/pirati-svedky-nezakonneho-rozsireni-dolu-turow-cela-kauza-stoji-pred-evropskou-komisi.html)