---
date: 2020-12-22
category: blog
tags: volební lídr martínek sněmovní volby
layout: post
title: Piráti v Libereckém kraji si zvolili lídra do sněmovních voleb. Je jím poslanec Tomáš Martínek
author: Michal Chalupa
#authorId: michal.chalupa
image: posts/2020-12-22-pirati-v-libereckem-kraji-si-zvolili-lidra-do-snemovnich-voleb-je-jim-poslanec-tomas-martinek.jpg
---
Do sněmovních voleb v roce 2021 povede Piráty v Libereckém kraji stávající poslanec [Tomáš Martínek](/lide/tomas-martinek). Má na co navazovat, v poslanecké sněmovně mu jeho neúnavná aktivita přinesla nejeden úspěch. Vedle své ekonomické specializace bojuje za informační svobodu a nezávislost veřejnoprávních médií. Zároveň se zasazuje o potírání a vyvracení hoaxů a dezinformací. 

>“Příští volby rozhodnou o tom, zda-li se vydáme pirátskou cestou liberální demokracie po vzoru prosperujících, moderních, západních zemí, nebo nás oligarchové potáhnou za svými zájmy na východ, kde jsou zneužívána veřejnoprávní média, ohýbán volební systém, vládní mocí ovládaná justice, všudypřítomná korupce a klientelismus,” říká Martínek volební výzvě, která se netýká jen Pirátské strany, ale celé České republiky.

Z opozičních řad se Tomáš Martínek přičinil o prosazení nominačního zákona, prodloužení lhůty pro elektronické daňové přiznání, moratorium na hypotéky a jiné úvěry v době koronavirové krize, zamezení poskytování státní pomoci firmám sídlícím v daňových rájích, zachování stávajícího SO ORP Turnov, snížení daní na pořízení vlastního bydlení, strojově čitelná open data v registru smluv, zrušení diskriminace českých on-line hráčů pokeru oproti zahraničním, veřejná výběrová řízení na politicky obsazované funkce atd.

