---
date: 2020-11-26
category: blog
tags: liberecký kraj rozpočet daňový balíček zastavení investic
layout: post
title: Libereckému kraji bude příští rok kvůli zrušení superhrubé mzdy chybět více než půl miliardy korun. Hrozí zrušení dotačních fondů, zastavení investic a oprav 
author: Michal Chalupa
#authorId: michal.chalupa
image: posts/2020-11-26-libereckemu-kraji-bude-pristi-rok-kvuli-zruseni-superhrube-mzdy-chybet-vice-nez-pul-miliardy-korun.jpg
---
Daňový balíček schválený sněmovnou přináší problémy pro kraje, kterým se nejenže bude hůře schvalovat rozpočet pro příští rok, ale pokud zákon podpoří senát a prezident, budou nuceny přijmout drastická úsporná opatření.

> „Poslanecká sněmovna přijala daňový balíček, který je pro přípravu rozpočtu kraje na rok 2021 doslova pohromou. S dopady koronavirové krize bychom se ještě dokázali vyrovnat, pokud by však legislativní proces schválení daňového balíčku pokračoval tak, jak bylo sněmovnou prohlašováno, propadnou se nám daňové příjmy o dalších 540 milionů korun,“ vysvětlil [Zbyněk Miklík](/lide/zbynek-miklik), náměstek hejtmana pro resort ekonomiky, majetku, investic, veřejných zakázek a informatiky. 

> „Pokryli bychom sotva mandatorní výdaje, zastavili nezasmluvněné investice a pro rok 2021 zrušili dotační programy. Nesouhlasím s přijatým modelem zdanění bez kompenzací propadu příjmů samospráv, který schválila poslanecká sněmovna. Stále věřím v odpovědný přístup ústavních činitelů. Řešení vidím v senátu, který může situaci napravit pozměňovacím návrhem,“ doplnil náměstek Miklík.

Liberecký kraj by, pokud ke zrušení superhrubé mzdy dojde, nemohl připravovat žádné nové projekty a investice, zastavil by veškeré současné dotační programy a nezakládal nové.
