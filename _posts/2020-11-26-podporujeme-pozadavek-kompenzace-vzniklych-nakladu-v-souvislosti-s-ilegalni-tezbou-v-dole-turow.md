---
date: 2020-11-26
category: blog
tags: turow důl kompenzace škod předběžné opatření soud nelegální těžba voda
layout: post
title: Podporujeme požadavek kompenzace vzniklých nákladů v souvislosti s ilegální těžbou v dole Turów 
author: Michal Chalupa
#authorId: michal.chalupa
image: posts/2020-11-26-podporujeme-pozadavek-kompenzace-vzniklych-nakladu-v-souvislosti-s-ilegalni-tezbou-v-dole-turow.jpg
---
Liberecký kraj v souladu s Ministerstvem životního prostředí ČR požaduje nepokračovat v další těžební činnosti v polském hnědouhelném dolu Turów, neboť povolení k těžbě bylo platné do konce dubna 2020 a jeho prodloužení bylo učiněno v rozporu s unijním právem. Kraj žádá o ukončení porušování evropských směrnic a kompenzaci škod. 

Pokud Polsko na tyto požadavky nepřistoupí, je Česká republika připravena obrátit se s předběžným opatřením na zastavení nelegální těžby na Soudní dvůr Evropské unie. K případu se vyjádří také sama Evropská komise, a to do konce tohoto roku. 

> „Pro nás je stále prioritou zastavení nelegální těžby a řádné posouzení dopadů na životní prostředí. Škody, které způsobuje dosavadní činnost dolu, jsou nesporné a doložitelné. Vedle dopadů na vodu jsou obyvatelé i krajina denně poškozováni také zvýšenou prašností, hlukem i světelným smogem, jelikož důl již neodděluje ani les, který zde ještě donedávna stál, ani jakákoli jiná terénní nerovnost. Tyto dopady by mohl kompenzovat val se vzrostlou vegetací, který polská strana slíbila našim občanům už minulý rok, do dnes se na něm ale nezačalo ani pracovat,“ uvedl krajský radní pro životní prostředí a zemědělství [Václav Židek](/lide/vaclav-zidek) (Piráti). 

Jedním z opatření, které částečně vyvažuje škody vzniklé na vodách a které požaduje kraj společně s ministerstvem, je vybudování náhradního zdroje pro zásobování pitnou vodu společně se systémem likvidace odpadních vod. Takové opatření by zajistilo dodávky pitné vody pro místní občany zejména v obci Uhelná a v sousedních územích. O navrácení vody do krajiny by se pak měla pokusit podzemní protifiltrační stěna. 

Stávající těžbu není možné podmínkami dodatečně legalizovat. Polsko pro možnost další činnosti musí přijít s návrhem, který škody na životním prostředí Libereckého kraje nepůsobí. Podle průběhu jednání před Evropskou komisí však zatím nic nenasvědčuje tomu, že by Polsko porušení evropských směrnic a práv České republiky chtělo uznat. 
