---
date: 2021-01-28
category: blog
tags: liberecký kraj zastupitelstvo leden 2021 dotace potravinová banka
layout: post
title: Kraj podpoří Potravinovou banku a vykoupí pozemky pro centrální depozitář 
author: Jarmila Valešová
authorId: jarmila.valesova
image: posts/2021-01-28-kraj-podpori-potravinovou-banku-a-vykoupi-pozemky-pro-centralni-depozitar_v2.jpg
---
První krajské zasedání zastupitelstva v roce 2021 bylo co do počtu bodů krátké. Jednání svižné a neslo se veselém duchu. Došlo i na vypnutí mikrofonu, ovšem bylo to omylem a zastupitelka Volfová to přijala mnohem klidněji než nedávno poslanec Volný.
 
### Pirátské návrhy uspěly 
Co se týče Pirátských návrhů, tak radní [Václav Židek](/lide/vaclav-zidek) předložil k projednání dotaci pro Potravinovou banku, která v minulém roce přerozdělila 219 tun potravin a drogerie potřebným. Zastupitelstvo dotaci ve výši 300 tisíc korun schválilo.

Zelenou dostal také návrh od Piráta a náměstka hejtmana [Zbyňka Miklíka](/lide/zbynek-miklik) na koupi pozemku v Raspenavě, kde má vyrůst dům pro zdravotně postižené. Schválená byla i budoucí koupě pozemku v Českém Dubu pro výstavbu centrálního depozitáře Severočeského muzea.

### Zastupitelé podpořili protidrogové služby a jednání online
Zastupitelé rozdělili 4,7 milionu korun na financování protidrogových sociálních služeb pro rok 2021 mezi příjemce ADVAITA, Most k naději, Laxus a Maják. Zároveň schválili zřízení příspěvkové organizace Školní statek Frýdlant. Ta naváže na Krajský statek Frýdlant s.r.o. který je nyní v likvidaci a bude sloužit jako centrum odborného vzdělávání v úzké spolupráci se Střední školou hospodářskou a lesnickou. Do budoucna se uvažuje i o vybudování hipologického centra Policie ČR.

V neposlední řadě je důležité říct, že nově se k zasedání krajských výborů mohou jejich členové připojit online. 