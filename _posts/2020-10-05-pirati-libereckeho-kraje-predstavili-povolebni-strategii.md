---
date: 2020-10-05
category: blog
tags: výsledky voleb zastupitelstvo kraje povolební strategie vyjednávání koalice 
layout: post
title: Piráti Libereckého kraje představili povolební strategii
author: Michal Chalupa
image: posts/2020-10-05-pirati-libereckeho-kraje-predstavili-povolebni-strategii.jpg
---
Piráti v Libereckém kraji získali v krajských volbách 9,86 %, což jim zajistilo třetí místo mezi kandidujícími politickými subjekty, a tím i pět zastupitelských mandátů. 
 
> "Chtěl bych poděkovat všem voličům, kteří přišli k volbám. Liberecký kraj má jednu z nejvyšších volebních účastí, což mě těší. Také bych chtěl poděkovat všem Pirátům a dobrovolníkům, kteří nám pomáhali v kampani a podíleli se tak na našem úspěchu. Získali jsme 5 mandátů, což je velký závazek do budoucna. Naším cílem je být součástí vládnoucí koalice, abychom mohli prosadit maximum našeho programu. Ale ne za každou cenu," uvedl k volebnímu výsledku lídr kandidátky Zbyněk Miklík.
 
V sobotu se zástupci Pirátské strany na krajském úřadě sešli v rámci jednání se zástupci SLK. SLK představili své názory na budoucí koalici a fungování kraje. Piráti zase svou preferovanou variantu koalice SLK a Pirátů, která by měla dohromady pohodlnou většinu 27 ze 45 hlasů. Piráti upozornili, že případnou koaliční smlouvu bude veřejně projednávat a schvalovat krajské fórum Pirátů, přičemž účast ODS v koalici snižuje pravděpodobnost jejího schválení. Shodli jsme se na omezení kumulace uvolněných funkcí, zapojení i odborníků ze stran a hnutí, kteří se do zastupitelstva nedostali, i transparentním jednání. Piráti jsou připraveni být v úspěšné krajotvorné koalici nebo důslednou kontrolní opozicí. Každou z variant chtějí zvolení pirátští zastupitelé vykonávat s maximálním nasazením. Podle schválené [povolební strategie](/krajske-volby/povolebni-strategie) jsme jasně deklarovali odmítnutí koaliční spolupráce s SPD i ANO 2011.
