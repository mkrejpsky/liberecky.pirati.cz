---
date: 2020-11-25
category: blog
tags: zoo liberec kraj převzetí rozvoj rozpočet eaza asociace zoologických zahrad
layout: post
title: Tři zásadní důvody, proč by měla ZOO Liberec přejít pod správu kraje
author: Michal Chalupa
#authorId: michal.chalupa
image: posts/2020-11-25-tri-zasadni-duvody-proc-by-mela-zoo-liberec-prejit-pod-spravu-kraje.jpg
---
Minulý týden proběhla schůzka krajského radního Václava Židka a bývalého člena Dozorčí rady ZOO Liberec Pavla Felgra (oba Piráti) s ředitelem ZOO MVDr. Davidem Nejedlem. Ze schůzky vyplynuly tři základní motivy pro převzetí ZOO krajem.

### 1) ZOO potřebuje zajistit finanční stabilitu 
Liberecká ZOO potřebuje ročně příspěvek cca 65 milionů korun pro svůj chod a další rozvoj. Částka není vyšší jen proto, že je ZOO z 55% soběstačná. Navíc je zapotřebí zohledňovat roční inflaci a případné vládou nařízené navýšení mezd.

> „Aktivity ZOO Liberec jednoznačně přesahují rámec města. ZOO je jedním ze dvou největších návštěvnických taháků celého Libereckého kraje a její příspěvek k ochraně české i světové biodiverzity, naplňuje mnoho strategických cílů nejen v našem kraji“, říká [Václav Židek](/lide/vaclav-zidek), radní pro životní prostředí a zemědělství.

> „ZOO Liberec potřebuje finanční stabilitu a město Liberec ji bohužel nedokáže, vzhledem k množství mandatorních výdajů (divadla, MHD, sportoviště s regionálním významem) a splácení dluhu, dlouhodobě zajistit. Ve srovnání s ostatními dobrými českými zoo začíná bohužel její areál ztrácet konkurenceschopnost“ dodává [Pavel Felgr](/lide/pavel-felgr), který byl v letech 2014 – 2018 členem DR ZOO Liberec.
 
ZOO Liberec ale není jen vlastní zoologická zahrada, ale patří sem také:
- Útulek Archa
- Záchranná stanice pro handicapované živočichy
- Městské středisko ekologické výchovy Divizna
- Kulturní centrum Lidové sady

Při hodnocení EAZA (Evropské asociace zoologických zahrad a akvárií) v roce 2018 bylo pozitivně oceňován právě fakt, že se ZOO stará též o handicapované živočichy a má středisko ekologické výchovy s erudovaným personálem. A hodnocení by bylo vynikající, kdyby byly v odpovídajícím stavu některé pavilony. To ale bohužel není možné právě proto, že se ZOO dlouhodobě potýká s nedostatkem financí.

### 2) S finanční stabilitou bude možný další rozvoj ZOO	
Aby se ZOO mohla dále rozvíjet, je připravována změna územního plánu. Ta by umožnila postupně vytvořit další, tentokrát relativně levné, přírodní a prostorné expozice „přes ulici“ kolem bývalého lesního amfiteátru. Tam by postupně vznikaly nové výběhy umožňující úpravu současných expozic tak, aby odpovídaly nejen požadavkům asociace EAZA, ale také připravované změně v české legislativě.

Do této chvíle totiž zákonné normy upravují velikost chovatelského prostoru „jen“ jako doporučené velikosti ubikací a pavilonů pro volně žijící zvířata chovaná v lidské péči. Nově připravovaná legislativa bude tento prostor definovat jako závazný. ZOO má připravenou prezentaci rozvoje i v tomto ohledu.

### 3) Rozvoj ZOO zajistí udržení prestižní akreditace EAZA 
Její ztrátou by přišla nejen o účast v asociaci, ale především o účast na evropských záchranných chovatelských programech zajišťujících přístup k novým a mnohdy vzácným druhům živočichů. 	

Členství v EAZA umožňuje ZOO – mimo jiné – získávat zdravé živočichy s prověřeným původem, kteří jsou na seznamu chráněných nebo ohrožených druhů a chovat je v rámci mezinárodních záchranných programů. Jedině takto koordinovaný chov volně žijících zvířat v lidské péči dává smysl. Proto se připravuje například chov tygrů ussurijských, kteří jsou – na rozdíl od bílých tygrů – ohroženým druhem a je pro ně veden záchranný program.
