---
date: 2020-12-07
category: blog
tags: světelné znečištění smog dotace modré spektrum obloha zdraví
layout: post
title: Zhasněte, nevidím
author: David Schindler
authorId: david.schindler
image: posts/2020-12-07-zhasnete-nevidim.jpg
---
Po dobu, kdy platil vládou nařízený zákaz nočního vycházení, bylo zhaslé nasvícení historických budov na Náměstí Českého ráje v Turnově. Jedním z důvodů byla úspora energie. Je tu ale ještě jeden zásadnější důvod. Světelné znečištění neboli světelný smog. 

Byli jste někdy v noci na Kozákově nebo Mužském? Hádali, co je to za obec v dálce, jen podle řetízků pouličních lamp? Potom se stačí podívat směrem k Boleslavi a vidíte obří žlutou kouli na obzoru. Každé město je v noci taková obří žlutá koule. Zkuste se v noci podívat na oblohu a je jedno jestli ve městě nebo na Kozákově. Uvidíte jen pár hvězd, těch pár nejsilnějších, které zvládnou porazit světelné znečištění. Možná najdete Velký vůz. Málokdo ale ví, jak vypadá skutečná noční obloha, to bychom museli jet někam hodně daleko. Díky světelnému znečištění v Česku existuje pouze několik míst, kde můžete pozorovat skutečně noční oblohu. Jsou to malé oblasti v Beskydech, Novohradských horách a na Smrku v Jizerkách. 

Co to vůbec je světelné znečištění? Je to rozptyl světla z různých zdrojů. Jeho největším tvůrcem je pouliční osvětlení. K tomu se přidávají reklamní plochy, neony, nasvícení sportovišť, budov apod. Podle studií je světelným znečištěním ovlivněno 99 % obyvatel Evropy, každoročně navíc intenzita znečištění narůstá o 2–6 %.

### Čemu vadí světelné znečištění? 
Jeden důvod jsou zmíněné hvězdy, ale to je spíš jen důkaz. Zásadnější vliv má světelný smog na člověka, zvířata, rostliny. Je to jako kdybyste spali v místnosti, kde máte rozsvíceno. Týdny, měsíce, roky. Celý život. Existuje množství studií, které dokazují, že takový režim má neblahý vliv na zdraví lidí i zvířat. A také na jejich psychiku či schopnost lovit. Odjakživa totiž platilo, že v noci je tma, ale posledních pár desítek let to člověk zase mění, jako všechno. Negativní vliv má světelné znečištění i na rostliny, které například mohou reagovat na změny ročních období s předstihem. 

Řešením není všechno zhasnout a chodit po paměti. Řešením je zhasnout to nadbytečné. Řešením je inteligentní rekonstrukce pouličního osvětlení. Staré socialistické lampy svítí všemi směry. K čemu nám je, aby svítily nahoru? Moderní lampy svítí v kuželech dolů, na plochu, kterou skutečně potřebujeme osvítit a tím výrazně redukují světelné znečištění. Moderní lampy navíc v hluboké noci, kdy je nízká frekvence, lze nastavit tak, aby svítily nižší intenzitou. Takové pouliční osvětlení nyní instaluje i město Turnov tam, kde dochází k rekonstrukci osvětlení. Můžete ho například vidět na průtahu nebo v Pekařově ulici, tam mimo jiné probíhá spolupráce s místním výrobcem osvětlení firmou Trevos. 

Výměnu osvětlení podporuje dotacemi například Ministerstvo průmyslu a obchodu nebo Státní fond životního prostředí. Jelikož se jedná o LED osvětlení, které je navíc regulováno, snižuje se tím i spotřeba energie. Může být navíc vybaveno filtrem regulujícím tzv. modré světlo, které má pro člověka i zvěř negativní účinky. Lidově řečeno evokuje den. Organismus pak během spánku vytváří málo melatoninu, hormonu odpovědného za hloubku spánku. Možná máte podobnou možnost i na svém telefonu „vypnout modrou složku“ nebo „noční režim“. Stačí před spaním koukat do mobilu nebo notebooku a okrádáte se o kvalitní spánek. Stejně je to u zvířat, těm neškodí notebooky ale právě světelný smog. 

Co s tím tedy dělat? Nejde o to zhasnout vše, ale neplýtvat energií a svítit rozumně. Města a obce by měly při výměně veřejného osvětlení instalovat lampy, které svítí pouze tam, kam je potřeba a které jsou vybaveny regulací – stmívači. Musí dojít k redukci zbytečných osvětlených reklamních ploch, neonů apod. Města by měla zvážit, jestli je nutné osvětlovat památky. Například Prostějov od roku 2017 vypíná osvětlení památek vždy o půlnoci. To dává smysl, ne? 